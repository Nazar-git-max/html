 <html>
          <head>
<title>П’ятницька церква</title>
<style>
   a img {
    border: 4px solid #000080;
}
</style>
</head>
         <body>
<p><font color=#BC8F8F size=7><p align=center>П’ятницька церква  </i></p></font>
<font>
<p><a href=Chernihiv.html> На головну   <a/><p>
<img src=4.jpg width=225 height=175 border=4 hspace=15 >
<font color=#2F4F4F size=4><b>П’ятницька церква в Чернігові — унікальний витвір майстрів останнього
періоду давньоруської архітектури. Її було споруджено в кінці ХІІ — на
початку ХІІІ ст. на чернігівському посаді біля торгу і названо на честь
святої Параскеви-П’ятниці — покровительки торгівлі, сільського
господарства, сім’ї.
Сучасний вигляд храму — реконструкція його в первісних формах. У плані
— це майже квадратна чотиристовпна хрестовокупольна споруда. Головна
особливість архітектури храму — оригінальне вирішення переходу від
прямокутної основи до барабану за допомогою триуступних арок-закомар.
Ефект руху вгору досягається також і за допомогою вертикального членіння
фасадів багатопрофільними пілястрами, тонкими півколонами та широкими
лопатками по кутах. Вікна і арки мають стрільчату форму.
Значну увагу приділено оздобленню зовнішнього об’єму храму. Фасади його
прикрашено горизонтальними смугами меандру, сітчатого орнаменту, так
званими «городками»; барабан оздоблює аркатура зі смугою поребрику.
Урочистості храму надавали також яскраві фрескові орнаменти в нішах, у
оздобленні вікон та порталів.
Цікава техніка кладки стін П’ятницької церкви — це давньоримська техніка
мурування «в ящик». За цією економічною  технікою ззовні та зсередини стін
йдуть суцільні ряди цегли-плінфи, а проміжки між її рядами заповнені
вапнобетоном.
Динамізм і виразність притаманні як зовнішньому, так і внутрішньому
вигляду храма. Ступінчатим склепінням відповідають зовнішні арки-
закомари. Сходинки на хори тут вбудовано в товщу західної стіни. На рівні
хор влаштовано не широкі галереї, пов’язані із вікнами-бійницями південної
та північної стіни.
П’ятницька церква представляє найвищі досягнення останнього,
домонгольського етапу розвитку архітектури.
Храм зазнав чимало руйнувань і перебудов. Вперше — у 1239 році під час
нашестя монголо-татар. Перебудована в 1670 р. У 1690-х рр. на західному і
східному фасадах надбудовано барокові фронтони, а над банею-

багатоярусний верх. Кардинальні зміни відбулися в сер. ХVІІІ ст. (після
пожежі 1750 р.) та в ХІХ ст., коли до храму прибудували бокові приділи, а в
1818-20 рр. за проектом архітектора А.Карташевського до західного фасаду 
було прибудовано ротонду-дзвіницю. Церква стала семибанною.
Зруйнована в період Другої світової війни.
Протягом 1943-45 рр. було проведено консерваційні роботи, а в 1962 р.
завершено реставрацію в гаданому первісному вигляді за проектом
видатного російського реставратора П.Барановського. При цьому не були
відновлені первісні бокові притвори, а також прибудови ХVІІ—ХІХ ст,
ротонда–дзвіниця  була розібрана.
Пам’ятка розташована в сквері поблизу центральної площі міста, відіграючи
роль архітектурного акценту в забудові центру Чернігова.<b></p></font>
<font/>
</body>
</html>